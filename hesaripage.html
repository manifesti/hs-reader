<html><head><meta charset="UTF-8"></head><h1 class="article-title" itemprop="headline name">
 Trump teki taas täyskäännöksen: Maanitteli aiemmin ”vanhentuneeksi” haukkumaansa Natoa rintamaan Syyrian johtoa vastaan
</h1>
<div class="body" id="ArticleBody-2374280" itemprop="articleBody">
 Yhdysvaltain presidentti
 <a class="person" href="/haku/?search-term=Donald%20Trump">
  Donald Trump
  <span class="hidden print-url">
   http://www.hs.fi/haku/?search-term=Donald%20Trump
  </span>
 </a>
 pyöräytti keskiviikkona täsmälleen 180 asteen verran mielipidettään sotilasliitto Natosta.
 <br>
  <br>
   ”Sanoin, että se on vanhentunut. Se ei ole enää vanhentunut”, Trump sanoi uutistoimisto Reutersin mukaan. Samalla hän kutsui Nato-liittolaisensa mukaan taistelemaan terroristeja vastaan ja tekemään lopun Syyrian sisällissodasta.
   <br>
    <br>
     Naton haukkuminen oli kantavia teemoja Trumpin vaalikampanjassa, jossa hän lupasi keskittyä Yhdysvaltojen omiin etuihin ja lopettaa osallistumisen ulkomaiden keskinäisiin tai sisäisiin vihollisuuksiin.
     <br>
      <br>
       <span class="votsikko">
        Olennaisempaa
       </span>
       kuin täyskäännös on kuitenkin se, että Trump vihjaisi edes jollain tavoin aikomuksistaan Syyrian suhteen.
       <br>
        <br>
         ”On aika lopettaa brutaali sisällissota”, hän sanoi. ”On aika lyödä terroristit ja antaa pakolaisten palata koteihinsa.”
         <br>
          <br>
           Lisäksi Trump vakuutti uskovansa, että Yhdysvaltain viimeviikkoinen ohjushyökkäys Syyriaan oli oikein. Trump lähetti ohjukset Syyriaan sen jälkeen, kun Syyriassa oli tehty ainakin 87 ihmishenkeä vaatinut hermokaasuisku. Sitä pidetään laajalti Syyrian hallituksen tekemänä.
           <br>
            <br>
             Syyrian johtajaa, Venäjän tukemaa
             <a class="person" href="/haku/?search-term=Bashar%20al-Assadia">
              Bashar al-Assadia
              <span class="hidden print-url">
               http://www.hs.fi/haku/?search-term=Bashar%20al-Assadia
              </span>
             </a>
             Trump luonnehti ”teurastajaksi”.
             <br>
              <br>
               ”Jokaisen ihmiselämää kunnioittavan maan pitää voimallisesti kieltää siviilien ilkeä teurastaminen kemiallisilla aseilla ja pienten, avuttomien lasten ja vauvojen barbaarinen tappaminen”, Trump sanoi toimittajille Washingtonissa uutistoimisto AFP:n mukaan.
               <br>
                <br>
                 Trump ei ole tarkentanut, millä tavoin hän aikoo jatkaa
                 <br>
                  <br>
                   <span class="votsikko">
                    Trump esitteli
                   </span>
                   Nato- ja Syyria-kantojaan Washingtonissa, jossa hän tapasi keskiviikkona Naton pääsihteerin
                   <a class="person" href="/haku/?search-term=Jens%20Stoltenbergin">
                    Jens Stoltenbergin
                    <span class="hidden print-url">
                     http://www.hs.fi/haku/?search-term=Jens%20Stoltenbergin
                    </span>
                   </a>
                   . Täyskäännös oli siis jatkumoa Trumpin luonteenomaiselle taipumukselle olla yhtä mieltä kulloinkin tapaamansa henkilön kanssa. Nyt hän kiitti Natoa sen ponnisteluissa terrorismin nujertamiseksi.
                   <br>
                    <br>
                     Venäjän presidenttiä
                     <a class="person" href="/haku/?search-term=Vladimir%20Putinia">
                      Vladimir Putinia
                      <span class="hidden print-url">
                       http://www.hs.fi/haku/?search-term=Vladimir%20Putinia
                      </span>
                     </a>
                     Trump ei vielä ole tavannut, mutta Putin antoi keskiviikkona jäätävän vastaanoton Trumpin ulkoministerille Rex Tillersonille.
                     <br>
                      <br>
                       ”Suhteet Venäjään jäävät nähtäväksi”, Trump sanoi. ”Haluan ajatella, että Venäjä ei tiennyt kaasuiskusta.”
                       <br>
                        <br>
                         Trumpin mielestä Tillersonin Venäjän-vierailu sujui paremmin kuin hän olisi odottanut.
                         <br>
                          <script>
                           CollapseTables.initialize('#ArticleBody-2374280')
                          </script>
                         </br>
                        </br>
                       </br>
                      </br>
                     </br>
                    </br>
                   </br>
                  </br>
                 </br>
                </br>
               </br>
              </br>
             </br>
            </br>
           </br>
          </br>
         </br>
        </br>
       </br>
      </br>
     </br>
    </br>
   </br>
  </br>
 </br>
</div>
</html>