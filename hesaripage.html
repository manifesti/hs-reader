<html><head><meta charset="UTF-8"><title>hs.fi reader</title><link rel="stylesheet" href="https://maxcdn.bootstrapcdn.com/bootstrap/3.3.7/css/bootstrap.min.css" integrity="sha384-BVYiiSIFeK1dGmJRAkycuHAHRg32OmUcww7on3RYdg4Va+PmSTsz/K68vbdEjh4u" crossorigin="anonymous"></head><body><div class="container"><div class="page-header"><h1 class="article-title" itemprop="headline name">
 Perheen rutiinit määräävät, lihooko lapsi vai ei – Tutkimus: Säännöllinen nukkumaanmeno suojaa liikakiloilta paremmin kuin ateriarytmi
</h1>
</div><a href="/haku/?search-term=Mikko%20Puttonen%20HS" itemprop="author">
 Mikko Puttonen HS
</a>
<br><div class="body" id="ArticleBody-6800745" itemprop="articleBody">
 <span class="votsikko">
  Kodin
 </span>
 rutiinit suojaavat lasta myöhemmältä lihomiselta. Lapset näyttävät oppivan rutiineista itsesäätelyä, mikä taas auttaa pitämään liikakilot loitolla.
 <br>
  <br>
   Tämä kävi ilmi Britanniassa tehdystä
   <a href="https://www.nature.com/ijo/journal/vaop/naam/pdf/ijo201794a.pdf">
    tutkimuksesta
    <span class="hidden print-url">
     https://www.nature.com/ijo/journal/vaop/naam/pdf/ijo201794a.pdf
    </span>
   </a>
   , jossa seurattiin 2000-luvun alussa syntyneiden lasten ja nuorten kehitystä. Tutkijoiden löydökset ovat linjassa vakiintuneiden suositusten kanssa kaikessa paitsi yhdessä asiassa: ruoka-aikojen säännöllisyys ei ennustanut hoikkuutta.
   <br>
    <br>
     <span class="votsikko">
      Lasten
     </span>
     ollessa kolmevuotiaita vanhemmilta kysyttiin, kuinka säännöllisiä heidän taaperonsa nukkumaanmeno- ja ruoka-ajat olivat ja kuinka paljon tämä katseli televisiota ja videoita. Vanhemmat myös arvioivat lapsensa kykyä säädellä tunteitaan ja henkisiä suorituksiaan.
     <br>
      <br>
       11-vuotiaina lapset punnittiin ja mitattiin. Tutkijat saivat sekä odotettuja että odottamattomia tuloksia, kun he yhdistelivät lapsesta 3- ja 11-vuotiaana kerätyt tiedot.
       <br>
        <br>
         <span class="votsikko">
          Jos
         </span>
         lapsi katseli alle tunnin televisiota päivässä ja hänellä oli säännölliset nukkumaanmeno- ja ruokailuajat, hän osasi paremmin säädellä tunteitaan. Sekä säännöllinen nukkumaanmenoaika että tunteiden hallinta ennustivat, että 11-vuotiaana lapset eivät olleet ylipainoisia.
         <br>
          <br>
           Tulos ei yllättänyt. Aiemminkin useissa tutkimuksissa on huomattu, että kyky itsehillintään suojaa lapsia lihomiselta.
           <br>
            <br>
             Vakiintunut unirytmi tarkoittaa yleensä myös sitä, että lapset nukkuvat pidempään ja paremmin. Liian vähäisen unen tiedetään häiritsevän ruokahalua säätelevien hormonien eritystä.
             <br>
              <br>
               Mitä enemmän poikkeamia säännöllisestä nukkumaanmenosta löytyi, sitä enemmän lapsen lihomisen riski kasvoi, tutkijat huomasivat.
               <br>
                <br>
                 Viime vuonna sama tutkimusryhmä Ohion valtionyliopistosta todisti, että alle kouluikäiset lapset on syytä pistää hyvissä ajoin nukkumaan. Ennen kahdeksaa sänkyyn menneillä lapsilla on nimittäin puolet pienempi todennäköisyys lihoa murrosiässä kuin niillä, jotka menivät sänkyyn vasta yhdeksän jälkeen.
                 <br>
                  <br>
                   <span class="votsikko">
                    Uni
                   </span>
                   oli selvästi tärkeämpi tekijä kuin ateriarytmi. Yllätys uudessa tutkimuksessa oli näet se, että ne lapset, joilla oli säännölliset ruoka-ajat, lihoivat muita useammin. Tämä on vastoin tyypillisiä suosituksia.
                   <br>
                    <br>
                     ”Kaikki ravitsemussuositukset lähtevät siitä, että säännöllinen ruokarytmi suojaa lihomiselta. Ajatus on, että hyvät rutiinit kannattelevat ihmistä eikä hän joudu koko ajan tempoilemaan näiden asioiden kanssa”, sanoo ravitsemustieteilijä
                     <a class="person" href="/haku/?search-term=Sanna%20Talvia">
                      Sanna Talvia
                      <span class="hidden print-url">
                       http://www.hs.fi/haku/?search-term=Sanna%20Talvia
                      </span>
                     </a>
                     Itä-Suomen yliopistosta.
                     <br>
                      <br>
                       Brittitutkimuskaan ei välttämättä todista rutiineja vastaan. Tekijät uskovat, että tutkimuksessa mukana olleissa lapsiperheissä epäsäännölliset ruoka-ajat voivat kätkeä taakseen jotain, mikä nimenomaan auttaa pysymään hoikkana. Ehkä perheissä käydään niin ahkerasti urheilemassa, ettei säännöllisistä aterioista tahdo tulla mitään.
                       <br>
                        <br>
                         <span class="votsikko">
                          Talvia
                         </span>
                         korostaa joka tapauksessa suunnitelmallisuutta ja arjen taitoja.
                         <br>
                          <br>
                           ”Ruokailu kannattaa ennakoida niin, että ruokaa on silloin, kun sitä tarvitaan, eikä nälkä pääse yllättämään. Kun pitää saada äkkiä jotakin, laatu helposti kärsii.”
                           <br>
                            <br>
                             Suunnittelussakaan ei pidä mennä liiallisuuksiin. Hyvä rutiinit joustavat tarpeen mukaan.
                             <br>
                              <br>
                               ”Päivällisen ei tarvitse olla kello viisi, jos kaikki juoksevat harrastuksissa viidestä seitsemään. Miksei vaihdettaisi iltapalan ja päivällisen paikkaa. Välipala voi olla ennen harrastuksia, ja illalla syödään tukevammin”, Talvia vinkkaa.
                               <br>
                                <script>
                                 CollapseTables.initialize('#ArticleBody-6800745')
                                </script>
                               </br>
                              </br>
                             </br>
                            </br>
                           </br>
                          </br>
                         </br>
                        </br>
                       </br>
                      </br>
                     </br>
                    </br>
                   </br>
                  </br>
                 </br>
                </br>
               </br>
              </br>
             </br>
            </br>
           </br>
          </br>
         </br>
        </br>
       </br>
      </br>
     </br>
    </br>
   </br>
  </br>
 </br>
</div>
</div></html>